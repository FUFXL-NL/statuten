ƒ
Huishoudelijk Reglement
Faculteitsvereniging van Utrechtse Filosofiestudenten
Als voorgesteld op 12‐06‐2017 door Joost van der Putten
Met aanpassingen van Bestuur XXVIII (2017-2018)
Met aanpassingen van Bestuur XXIX (2018-2019)
Met aanpassingen van Bestuur XXX (2019-2020)
Met aanpassingen van Bestuur XXXI (2020-2021)
Met aanpassingen van Bestuur XXXII (2021-2022)
Laatst gewijzigd na goedkeuring van de algemene ledenvergaderingen op 10-03-2021 en
09-03-2022
BEGRIPSBEPALING
● Kandidaat‐bestuur Het beoogde nieuwe bestuur, aangedragen door het
huidige bestuur voordat dit is ingestemd door de
algemene ledenvergadering.
● Statuten Gerechtelijk vastgestelde regelingen van de
vereniging.
● Huishoudelijk reglement Het huishoudelijk reglement is er om leden in
te lichten over de gebruiken van vereniging, in
zoverre deze niet wettelijk of statutair zijn
vastgelegd.
● Het departement Het departement van filosofie en
religiewetenschappen van de Universiteit Utrecht.
ALGEMEEN
Artikel 1
Alle communicatie tussen de leden en het bestuur geschiedt bij voorkeur via
geadresseerde schriftelijke post. Elektronische post (e‐mail) valt daarbinnen.
LIDMAATSCHAP
Artikel 2
Het bestuur kan op de algemene ledenvergadering een voorstel doen om een persoon tot
erelid te benoemen. Deze persoon moet hiermee akkoord zijn. Vervolgens stemt de
algemene ledenvergadering hierover. Als een gewoon lid iemand wil voordragen als
erelid, moet dit via het bestuur gebeuren.
Artikel 3
1. De contributie wordt per algemene ledenvergadering vastgesteld. Op dit moment
is het €14,50.
2. De minimumbijdrage voor het donateurschap wordt per algemene
ledenvergadering vastgesteld. Op dit moment is het €5,00.
Artikel 4
1. Een benoeming tot erelid is voor het leven. Ereleden hebben alle rechten van het
lidmaatschap, behalve het recht om aanwezig te zijn op de algemene
ledenvergadering. Voorts betalen zij geen contributie. Wanneer er schaarste is
met betrekking tot het aantal plekken op een activiteit of oplagen van gedrukt
werk, hebben ereleden dezelfde prioriteit als gewone leden.
2. Een donateur ontvangt in ruil voor een geldelijke vergoeding, waarvan het
minimum per algemene ledenvergadering is bepaald en in artikel 3 lid 2 is
benoemd, de post die de vereniging naar alle gewone leden stuurt, behalve
uitnodigingen voor algemene ledenvergaderingen. Een donateur mag daar dan
ook niet bij aanwezig zijn. Voor andere activiteiten en gedrukt werk geldt dat
gewone leden en ereleden prioriteit hebben boven donateurs.
HET BESTUUR
Artikel 5
1. Het bestuur bestaat gewoonlijk uit drie statutaire functionarissen, te weten een
voorzitter, een secretaris en een penningmeester.
2. De statutaire functionarissen worden aangevuld met het commissariaat,
bestaande uit gewoonlijk twee van de volgende mogelijkheden: een commissaris
intern, een commissaris onderwijs, een commissaris extern, een vicevoorzitter,
een pr‐commissaris of een algemeen lid.
3. Het staat het bestuur vrij om hier niet genoemde functies in het leven te roepen.
4. De functieomschrijvingen, zoals gegeven in artikelen 6 tot en met 8, en de
taakomschrijvingen, zoals gegeven in artikelen 9 tot en met 11, dienen als
richtlijn. Het bestuur is vrij om de hierna beschreven taken desgewenst anders in
te delen.
Artikel 6
1. De voorzitter roept de bestuursvergadering bijeen.
2. De voorzitter opent en sluit de algemene ledenvergadering.
3. De voorzitter is verantwoordelijk voor de interne coördinatie binnen het bestuur
en de vereniging.
Artikel 7
1. De secretaris is verantwoordelijk voor de communicatie tussen de leden en het
bestuur.
2. De secretaris houdt de administratie en het archief van de vereniging bij.
3. De secretaris notuleert de bestuursvergaderingen en de algemene
ledenvergaderingen.
Artikel 8
1. De penningmeester beheert de geldmiddelen van de vereniging.
2. De penningmeester houdt een boekhouding bij die desgevraagd gecontroleerd
kan worden door de kascommissie.
3. De penningmeester publiceert uiterlijk vijf werkdagen voor de algemene
ledenvergadering zowel een balans als een begroting.
4. De penningmeester maakt een eindafrekening.
Artikel 9
1. Het bestuur of een lid daarvan is belast met de taak om commissies te vormen en
op te starten.
2. Het bestuur of een lid daarvan is het eerste aanspreekpunt van de commissies.
3. Het bestuur of een lid daarvan maakt een jaaragenda en houdt deze bij.
4. Het bestuur of een lid daarvan is verantwoordelijk voor de sociale media van de
vereniging.
5. Het bestuur of een lid daarvan houdt contact met de opleidingscommissie (OC)
van de bachelor om positieve en negatieve geluiden over de bachelor zowel
formeel als informeel terug te koppelen naar de opleidingscommissie. Bij
voorkeur is dit persoon lid van de opleidingscommissie. Er wordt hierbij
gestreefd naar wekelijks contact, maar het zal niet minder dan eenmaal per twee
weken zijn.
6. Het bestuur of een lid daarvan onderhoudt de contacten met werknemers bij het
departement.
7. Het bestuur of een lid daarvan is samen met het departement belast met de
organisatie van de meeloopdag, zoals georganiseerd door het departement,
alsmede met de organisatie van individuele meeloopdagen, zoals georganiseerd
door de vereniging.
8. Het bestuur of een lid daarvan is verantwoordelijk voor het contact met andere
studieverenigingen, zowel binnen als buiten Utrecht. Dit is bedoeld om het
organiseren van verdiepende en ontspannende activiteiten zo soepel mogelijk te
kunnen organiseren.
9. Een lid van het bestuur is verantwoordelijk voor het contact met bedrijven en
sponsors.
10. Twee leden van het bestuur nemen plaats in het Studieverenigingenoverleg (SVO)
Geesteswetenschappen, alsmede de Studieverenigingenraad (SVR) van
studentenunie VIDIUS.
11. Het bestuur of een lid daarvan is verantwoordelijk voor het contact met de
alumnivereniging.
12. Het bestuur of een lid daarvan is verantwoordelijk voor het onderhoud aan de
website.
Artikel 10
1. Het bestuur vergadert gedurende het academisch jaar bij voorkeur minimaal
eenmaal per week, afgezien van onderwijsvrije weken of recessen.
2. De secretaris of zijn plaatsvervanger, aan te wijzen door het bestuur, houdt
notulen van de bestuursvergadering bij. Deze zijn openbaar voor de leden en
kunnen opgevraagd worden bij het bestuur.
3. In overleg met het bestuur hebben leden het recht om bestuursvergaderingen bij
te wonen. Een lid dat de bestuursvergadering bijwoont, heeft geen stem in het
nemen van besluiten.
Artikel 11
1. Het bestuur draagt een kandidaat‐bestuur voor op de algemene
ledenvergadering.
2. Daartoe stuurt het bestuur een schriftelijk verzoek aan alle leden waarin wordt
vermeld dat leden die geïnteresseerd zijn in een bestuursfunctie bij het bestuur
kunnen solliciteren. Deze sollicitatieperiode duurt minimaal vier weken.
3. Zodra de sollicitatieperiode ten einde is, minimaal vijf werkdagen voordat de
individuele sollicitatiegesprekken plaatsvinden, deelt het bestuur aan alle
sollicitanten mede wie de overige sollicitanten zijn.
4. Elk lid dat heeft gesolliciteerd zal door het bestuur worden uitgenodigd voor een
sollicitatiegesprek. Op basis van deze gesprekken nodigt het bestuur alle
sollicitanten uit voor formatiegesprekken, tenzij de sollicitatie niet serieus wordt
geacht. De tijd tussen het eerste sollicitatiegesprek en de formatiegesprekken is
bij voorkeur niet langer dan twee weken. Uiterlijk één week na de
formatiegesprekken deelt het bestuur telefonisch mede aan alle sollicitanten wat
het kandidaat‐bestuur geworden is.
5. Op de eindejaarsbarbecue wordt gewoonlijk het kandidaat‐bestuur voorgesteld
aan de leden.
ALGEMENE LEDENVERGADERINGEN
Artikel 12
De algemene ledenvergadering wordt niet gehouden in door de faculteit
geesteswetenschappen van de Universiteit Utrecht voorgeschreven onderwijsvrije
weken, reflectieweken of op feestdagen, alsmede in het weekend.
Artikel 13
Ieder lid heeft het recht om agendapunten voor de algemene ledenvergadering in te
dienen. Het bestuur zet hiervoor in de uitnodiging een deadline niet meer dan drie
dagen voor de algemene ledenvergadering. Wanneer er geen deadline is aangegeven,
kunnen tot het vaststellen van de agenda op de algemene ledenvergadering
agendapunten worden aangedragen.
Artikel 14
1. Ieder lid kan zich voor stemmingen laten machtigen door een ander lid wanneer
dit verzoek schriftelijk is gedaan bij het bestuur tot uiterlijk het begin van de
algemene vergadering. Een lid kan maximaal tweemaal gemachtigd worden, en
dus niet meer dan drie stemmen uitbrengen per stemming. Machtigingen gelden
slechts voor schriftelijke stemmingen.
2. Voorts kan ieder lid zich door de algemene ledenvergadering als geheel laten
vertegenwoordigen, waarbij geldt dat dit lid stemt met de meerderheid. Bij
staking van de stemmen tellen de stemmen van door de vergadering
vertegenwoordigde leden als blanco en dus ongeldige stem.
Artikel 15
1. Bij stemmingen op algemene ledenvergaderingen wordt er gebruik gemaakt van
een kiescommissie. Op iedere algemene ledenvergadering wordt er aan het begin
een kiescommissie voorgesteld door het bestuur. Deze bestaat uit minimaal twee
leden. De leden mogen geen lid zijn van het bestuur, de Raad van Advies (RvA), de
kascommissie en/of een eventueel kandidaat‐bestuur of kandidaat‐lid van de RvA
of kascommissie zijn. Over de voorgestelde kiescommissie wordt gestemd door
een mondelinge stemming, waarbij de stemmen worden geteld door de leden van
het bestuur.
2. Bij schriftelijke stemmingen deelt de kiescommissie voor ieder stemgerechtigd
lid één stembiljet uit. Het bestuur is er verantwoordelijk voor om zowel een lijst
met de namen van alle leden en eventueel door wie ze gemachtigd zijn als een
voldoende aantal stembiljetten voor alle schriftelijke stemmingen aan de
kiescommissie te verschaffen. Stemmingen over personen, statuten en vooraf
ingediende agendapunten komen in aanmerking voor schriftelijke stemming.
3. Bij mondelinge stemmingen telt de kiescommissie de stemmen voor en tegen het
voorstel. Zij declameren vervolgens dat het voorstel is aangenomen of verworpen
en noemen hierbij het aantal stemmen van de grootste groep. Leden die een
ander lid of de algemene ledenvergadering gemachtigd hebben, stemmen bij deze
stemmingen niet mee.
Artikel 16
1. Voorafgaand aan iedere stemming moet er gelegenheid zijn voor discussie over
deze stemming wanneer daar behoefte aan is.
2. Als er genoeg discussie is geweest en de relevante punten zijn genoemd, kan er
tot een stemming worden opgeroepen. Als deze succesvol wordt afgenomen is de
discussie daarbij afgesloten.
COMMISSIES
Artikel 17
De vereniging kan taken laten uitvoeren door commissies. De algemene
ledenvergadering stemt over het ontstaan en het vergaan van commissies. Het vergaan
van commissies kan impliciet gebeuren, wanneer een beleidsplan wordt ingestemd
waarin over de betreffende commissie niet wordt gesproken. Het ontstaan van
commissies kan ook impliciet gebeuren, wanneer er een beleidsplan wordt ingestemd
waarin over de nieuw te vormen commissie wordt gesproken, terwijl er geen stemming
aan vooraf gaat.
Artikel 18
Iedere commissie heeft de plicht om minimaal twee weken voor een te organiseren
activiteit een begroting te overleggen met de penningmeester van het bestuur alsmede
haar promotie beschikbaar te maken. Uiterlijk twee weken na afloop van de activiteit
levert de commissie een afrekening.
Artikel 19
De notulen van commissievergaderingen zijn bij het bestuur op te vragen. Voorts kan het
bestuur een vergadering van de commissie aanvragen en hebben zij het recht om
daaraan mee te doen.
Artikel 20
1. Er is een kascommissie. De kascommissie kan met inachtneming van ten minste
drie werkdagen de penningmeester verzoeken om de kas en boekhouding in te
zien en te controleren. Het tellen van de kassen moet gedaan worden door
minstens twee leden van de kascommissie. De penningmeester draagt er zorg
voor dat de boekhouding en de kas beschikbaar zijn.
2. Over veranderingen in de bezetting van de kascommissie wordt in de algemene
ledenvergadering gestemd.
Artikel 21
Er is een lescommissie. De lescommissie biedt scholen in de omgeving van Utrecht
lessen filosofie aan met als doel om donaties voor de vereniging te vergaren. Als
docenten kunnen alumni en bachelorstudenten die het eerste jaar hebben afgerond
geschikt zijn. Leden kunnen het verzoek indienen om docent voor de lescommissie te
worden. De lescommissie heeft de verantwoordelijkheid om uiterlijk twee weken na dit
verzoek te laten weten hoe de commissie met dit verzoek omgaat. Bij afwijzing dient de
commissie een motivatie te geven.
Artikel 22
De eindverantwoordelijkheid voor iedere commissie, met uitzondering van de
kascommissie, ligt bij het bestuur.
GROEPEN EN COLLECTIEVEN
Artikel 23
Leden van de vereniging met een gedeelde interesse kunnen zich verenigen in groepen.
Wanneer ze een activiteit willen organiseren en daarbij gebruik willen maken van de
mogelijkheden van de FUF, waaronder financiële mogelijkheden en promotie, dient de
groep openbaar te zijn voor alle andere leden.
Artikel 24
Collectieven zijn verzamelingen van personen die verschillende taken voor het bestuur
of commissies kunnen uitvoeren. Leden kunnen zich daarvoor aanmelden bij het
bestuur. Alle leden die zich aanmelden dienen te worden toegelaten.
RAAD VAN ADVIES
Artikel 25
1. Er is een Raad van Advies (RvA). De RvA bedient het bestuur van gevraagd en
ongevraagd advies. Uiterlijk twee weken voor een algemene vergadering
vergadert het bestuur met de RvA over de te bespreken stukken. De RvA heeft
hierin een adviserende en controlerende rol.
2. Alleen op de algemene ledenvergadering kan de bezetting van de RvA
veranderen. De RvA stelt haar nieuwe leden voor. Hierover wordt gestemd door
de algemene ledenvergadering.
ACTIVITEITEN
Artikel 26
1. De vereniging organiseert naast de in de statuten genoemde activiteiten ook
sportactiviteiten, culturele excursies, een liftweekend, het midyearsuitje, een
introductiekamp voor de eerstejaars, de viering van de dies, het oktoberfeest, de
kickoff‐ barbecue en de eindejaarsbarbecue.
2. Op ieder feest dat de FUF (mede) organiseert, dient tenminste een substantieel
deel van een nummer van MC Hammer gespeeld te worden voor filosofische
verantwoording van mogelijke decadentie.
Artikel 27
1. Het bestuur en de organiserende commissie behouden zich het recht om leden
die zich naar het oordeel van het bestuur of de commissie ernstig misdragen
toegang tot de desbetreffende activiteit te ontzeggen. Wanneer dit onrechtmatig
is gebeurd, kan het betreffende lid dit op de algemene ledenvergadering
agenderen.
2. Het staat het bestuur te allen tijde vrij om externen te verwijderen van
activiteiten.
DUURZAAMHEID
Artikel 28
1. De FUF heeft een opt-in systeem voor het eten van vlees. Het systeem houdt in
dat de FUF slechts vlees serveert aan FUF-leden die hebben aangegeven vlees te
willen eten bij een activiteit waarbij de maaltijd door de FUF wordt bekostigd.
2. De organiserende partij mag bepalen het opt-in systeem niet te hanteren mits de
organiserende partij geen vlees serveert.
3. De reiscommissie organiseert geen vliegreizen.
4. Het bestuur en commissies die voedsel en dranken voorschotelen tijdens
FUF-evenementen hebben als streven om zich zo veel mogelijk te houden aan de
vuistregels, geformuleerd in het Duurzaamheidsrapport 2019-2020, als
gepresenteerd op de W-ALV op 9 september 2020.
5. Indien er, volgens het opt-in systeem, vlees wordt voorgeschoteld tijdens
FUF-evenementen wordt er geen rund- en/of schapenvlees geserveerd, maar
uitsluitend varkens- en kippenvlees.
HUISSTIJL
Artikel 29
Tot de huisstijl behoren het FUF-logo en de kleur FUF‐rood. Wanneer de naam ‘FUF’ in
tekst gebruikt wordt, dienen alle letters met een hoofdletter geschreven te worden.
Wanneer de naam ‘FUF’ als eerste woord van een samenstelling gebruikt wordt, dient de
naam ‘FUF’ met hoofdletters geschreven te worden, volgt er een spatie of
verbindingsstreepje, en dienen de letters van het tweede deel van de samenstelling in
kleine letters geschreven te worden.
Artikel 30
Het logo van de vereniging wordt gebruikt op de voorkant van documenten, zoals
beleidsplannen, jaarverslagen en notulen van algemene ledenvergadering, in
communicatie met leden, externen en medewerkers van de faculteit, posters en ander
promotiemateriaal waarbij de vereniging betrokken is in de organisatie en op de
website. Voorts kan het logo gebruikt worden op officiële merchandise zoals deze door
de merchandisecommissie wordt uitgebracht.
KASBELEID
Artikel 31
1. Contant geld van de vereniging dient ten alle tijden in de daarvoor aangewezen
kassen te zitten. Er is een limiet op het totale bedrag dat de vereniging contant
wil hebben, dit limiet is € 480,-. Bij het overschrijden van dit bedrag dient het
bedrag in de kas binnen vijf werkdagen gestort te worden tot het minimale
wisselgeldbedrag van € 240,-.
2. Bij het openen en sluiten van een kas moet de persoon die deze opent of sluit het
formulier dat in de kas zit tekenen met naam, datum en tijd; alsmede de
personen die bezigheden hebben met de geopende kas.
VERTROUWENSPERSOON
Artikel 32
1. De vereniging heeft een vertrouwenspersoon. De vertrouwenspersoon heeft als
taak het bijstaan van zowel leden als niet-leden wanneer zij melding maken van
integriteitskwesties, ongewenst gedrag of andere oorzaken van discomfort
binnen de vereniging. Concrete voorbeelden van deze bijstand kunnen zijn:
gesprekken voeren met melders, als bemiddelaar te dienen tussen partijen,
mensen door te verwijzen naar de juiste hulpverlener, het geven van
voorlichtingen voor preventie, en het bestuur gevraagd en ongevraagd advies te
geven. De vertrouwenspersoon werkt vraaggericht, wat betekent dat deze enkel
overgaat tot die handelingen die zijn verzocht of toegestaan door de melder.
Tevens dient de vertrouwenspersoon binnen 48 uur op een melding te reageren.
2. De vertrouwenspersoon heeft een geheimhoudingsplicht en ondertekent een
vertrouwelijkheidsclausule, waarin de geheimhoudingsplicht is gespecificeerd.
De vertrouwenspersoon dient verder aan het bestuur en de algemene
ledenvergadering melding te maken van voorgevallen incidenten, waarbij niet
wordt ingegaan op de inhoud van het incident en de identiteit van betrokkenen.
3. Het orgaan wat verantwoordelijk is voor de selectie van een
kandidaat-vertrouwenspersoon is het huidig bestuur, die hierbij echter wel
wordt bijgestaan door de raad van advies in de vorm van een niet-bindend
advies. Alleen op de wissel-algemene ledenvergadering kan het individu dat de
functie vertrouwenspersoon draagt veranderen. De
kandidaat-vertrouwenspersoon dient te worden ingestemd door de
ledenvergadering alvorens deze in kan treden tot de functie. De
vertrouwenspersoon brengt dan diens termijn, die een jaar lang is, door onder
het nieuwe bestuur. Indien de vertrouwenspersoon diens functie neer wil leggen
kan dit met onmiddellijke ingang, en zal er de volgende wissel-algemene
ledenvergadering een nieuwe kandidaat worden aangedragen volgens de eerder
beschreven procedure.
SLOTBEPALING
Artikel 32
In de gevallen waarin de wet, de statuten en het huishoudelijk reglement niet voorzien
en de gevallen waarin er onenigheid is tussen het bestuur en een lid van de vereniging,
beslist het bestuur. Wanneer deze beslissing naar het inzicht van het betreffende lid
onrechtmatig is, kan het lid dit agenderen op de algemene ledenvergadering.
