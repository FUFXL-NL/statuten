 Holtman notarissen - 1 -

865454 /me
21-07-2017

          STATUTENWIJZIGING VERENIGING

Heden, een en twintig juli tweeduizend zeventien,
verscheen voor mij, mr. Madeline Elisabeth Westers-Koopmans,
kandidaat-notaris, hierna te noemen "notaris", vaste waarnemer van
mr. Ritzo Jacob Holtman, notaris te Utrecht:
mevrouw Samantha Subadra de Jong, geboren te Ratnapura op twee
oktober negentienhonderdvierentachtig, met kantooradres 3583 GP
Utrecht, Koningslaan 62,
te dezen handelend als gevolmachtigde van te dezen handelend als
gevolmachtigde van de vereniging Faculteitsvereniging van
Utrechtse Filosofiestudenten (F.U.F.) met zetel te Utrecht,
kantoorhoudende te 3512 BR Utrecht, Drift 21k.207, ingeschreven in
het handelsregister bij de Kamer van Koophandel onder nummer
30173498 en als zodanig gemelde vereniging te dezen rechtsgeldig
vertegenwoordigende;
hierna te noemen: 'de vereniging'.
De comparant, handelend als hiervoor omschreven, verklaart vooraf:
a. De vereniging is opgericht bij akte op negen en twintig augustus
   negentienhonderd vijf en negentig verleden voor W.M. van
   Grafhorst, destijds notaris te Utrecht.
b. Bij besluit genomen in de ledenvergadering gehouden op * is
   besloten de statuten te wijzigen, welk besluit blijkt uit de aan
   deze akte gehechte notulen van die vergadering.
c. Gemeld besluit voldoet aan de vereisten gesteld in de statuten
   van de vereniging omtrent het nemen van een dergelijk besluit.
d. De comparant is in haar hoedanigheid van gevolmachtigde van
   het bestuur van de vereniging in gemelde vergadering
   gemachtigd om de onderwerpelijke wijziging van de statuten te
   doen passeren en te tekenen.
De comparant, handelend als gemeld, verklaart vervolgens dat de
statuten bij dezen algeheel worden gewijzigd als volgt:

ARTIKEL 1
De vereniging draagt de naam Faculteitsvereniging van Utrechtse
Filosofiestudenten (FUF). Zij heeft haar zetel in de gemeente Utrecht.

ARTIKEL 2
Doel
1. De vereniging heeft ten doel een platform te creëren om
   filosofiestudenten van academische stimulatie en sociale cohesie
   te voorzien.
2. Ter verwezenlijking van dit doel beoogt de vereniging het
   organiseren van onder meer:
   a. Regelmatige bijeenkomsten waar over een filosofisch
      onderwerp kan worden gediscussieerd.
   b. Symposia waar door een of meerdere gastsprekers een
      filosofisch thema behandeld wordt.
   c. Wetenschappelijke excursies naar een filosofisch instituut
      en/of filosofische congressen in binnen- of buitenland.
   d. Overige gemeenschapsvormende activiteiten teneinde van
      academische stimulatie en onderlinge verbroedering zoals
      die genoemd zijn in het huishoudelijk reglement

ARTIKEL 3 Duur
1. De vereniging is aangegaan voor onbepaalde tijd.
2. Het verenigingsjaar valt samen met het academisch jaar dat
   wordt aangehouden door de Universiteit Utrecht.
3. Het boekjaar loopt van een september tot een en dertig augustus.

ARTIKEL 4 Lidmaatschap
1. De vereniging kent gewone leden, ereleden en donateurs.
2. Gewone leden zijn zij die als zodanig zijn toegelaten
   overeenkomstig het in artikel 5 bepaalde.
3. Ereleden worden op voorstel van het bestuur door de algemene
   ledenvergadering benoemd.
4. Donateurs zijn jaarlijks een minimale geldelijke donatie
   verschuldigd welke in het huishoudelijk reglement nader wordt
   bepaald. Zij ontvangen de jaarverslagen van de vereniging.

ARTIKEL 5
1. Als gewoon lid worden alle studenten toegelaten die zich voor
   het betreffende studiejaar hebben ingeschreven voor de
   opleiding wijsbegeerte of een andere studie met significant
   wijsgerige elementen als hoofd- of bijvakstudent bij de
   Universiteit Utrecht, nadat zij zich schriftelijk bij het bestuur
   hebben aangemeld.
2. Het bestuur beslist over de toelating van studenten die niet
   onder de categorie van lid 1 vallen.
3. Indien de aanmelding wordt afgewezen wordt daarvan aan de
   aanmelder schriftelijk mededeling gedaan met vermelding van
   de reden(en) van de afwijzing. Na ontvangst van deze
   mededeling staat aan de afgewezene beroep open bij de
   eerstvolgende algemene ledenvergadering. De afgewezene dient
   zijn of haar voornemen daartoe binnen een maand na ontvangst
   van voornoemde mededeling aan het bestuur kenbaar te maken.
   In vervolg op dit beroep kan de algemene ledenvergadering
   alsnog tot toelating besluiten.
4. Het lidmaatschap is persoonlijk en mitsdien niet overdraagbaar.
5. Gewone leden en ereleden hebben een voorrangsrecht op het
   bijwonen van door de vereniging georganiseerde bijeenkomsten.

ARTIKEL 6
Het bestuur is bevoegd een lid te schorsen voor een periode van ten
hoogste één maand, in geval het lid bij herhaling in strijd handelt
met zijn of haar lidmaatschapsverplichtingen of door handelingen of
gedragingen het belang van de vereniging ernstig heeft geschaad.
Gedurende de periode dat een lid is geschorst, kunnen de aan het
lidmaatschap verbonden rechten niet worden uitgeoefend.

ARTIKEL 7
1. Het lidmaatschap eindigt:
   a. Door overlijden van het lid. Is een rechtspersoon lid van de
   vereniging dan eindigt haar lidmaatschap wanneer zij
   ophoudt te bestaan;
   b. Door opzegging door het lid;
   c. Door opzegging namens de vereniging;
   d. Ontzetting.
2. Opzegging van het lidmaatschap door het lid kan slechts
   geschieden door een schriftelijke kennisgeving, welke voor de
   eerste september in het bezit van de secretaris moet zijn. Deze is
   verplicht de ontvangst binnen acht dagen schriftelijk te
   bevestigen. Indien een opzegging niet tijdig plaats heeft gehad,
   loopt het lidmaatschap door tot het einde van het eerstvolgende
   verenigingsjaar, tenzij het bestuur anders besluit, of van het lid
   redelijkerwijs niet gevergd kan worden het lidmaatschap te laten
   voortduren.
3. Opzegging van het lidmaatschap namens de vereniging kan
   tegen het einde van het lopende verenigingsjaar geschieden door
   het bestuur met inachtneming van een opzeggingstermijn van
   tenminste vier weken, wanneer het lid, na daartoe bij herhaling
   schriftelijk te zijn aangemaand, op de eerste augustus niet ten
   volle aan zijn of haar verplichtingen jegens de vereniging heeft
   voldaan, alsmede wanneer het lid heeft opgehouden te voldoen
   aan de vereisten welke te eniger tijd door de statuten voor het
   lidmaatschap gesteld mochten worden. De opzegging door het
   bestuur kan onmiddellijk beëindiging van het lidmaatschap tot
   gevolg hebben, wanneer redelijkerwijs van de vereniging niet
   gevergd kan worden het lidmaatschap voort te laten duren. De
   opzegging geschiedt steeds schriftelijk met opgave van
   reden(en). Het bestuur behoudt het recht om namens de
   vereniging een lid volgens de hierboven omschreven procedure
   uit te schrijven dat reeds een jaar of langer niet meer als hoofd- of
   bijvakstudent staat ingeschreven voor de opleiding wijsbegeerte
   of een andere studie met significant wijsgerige elementen bij de
   Universiteit Utrecht. In overleg met het lid kan het lidmaatschap
   worden omgezet in een donateurschap.
4. Ontzetting uit het lidmaatschap kan alleen worden uitgesproken
   wanneer een lid in strijd met de statuten, reglementen of
   besluiten van de vereniging handelt of de vereniging op
   onredelijke wijze benadeelt. De ontzetting geschiedt door het
   bestuur, dat het lid ten spoedigste van het besluit, met opgave
   van reden(en), in kennis stelt.
   De betrokkene is bevoegd binnen een maand na ontvangst van
   de kennisneming in beroep gaan bij de algemene
   ledenvergadering. Gedurende de beroepstermijn en hangende
   het beroep is het lid geschorst. Het besluit der algemene
   vergadering tot ontzetting zal moeten worden genomen met
   tenminste twee derden van het aantal geldig uitgebrachte
   stemmen.
5. Wanneer het lidmaatschap in de loop van een verenigingsjaar,
   ongeacht de reden of oorzaak, eindigt, blijft desondanks de
   eventuele jaarlijkse bijdrage voor het geheel door het lid
   verschuldigd, tenzij het bestuur anders besluit.
6. In afwijking van het bepaalde in de eerste volzin van artikel 36
   lid 3 van boek 2 BW kan een lid zich door opzegging van zijn of
   haar lidmaatschap niet onttrekken aan een besluit krachtens
   hetwelk de verplichtingen van geldelijke aard van de leden
   worden bezwaard, behoudens uiteraard het in lid 2 van dit
   artikel bepaalde.

ARTIKEL 8 Geldmiddelen
1. De geldmiddelen der vereniging bestaan uit de contributies van
   de daartoe verplichte leden, uit de jaarlijkse subsidie van de het
   departement filosofie en religiewetenschap van de faculteit
   geesteswetenschappen, uit entreegelden voor zover geheven, uit
   eventuele verkrijging ingevolge erfstellingen, legaten en
   schenkingen, en ten slotte uit eventuele andere toevallige baten.
2. De hoogte van het bedrag van contributie voor de daartoe verplichte leden
   wordt jaarlijks door de algemene ledenvergadering tijdens de jaarvergadering
   vastgesteld.

ARTIKEL 9 Bestuur-
1. Het bestuur bestaat uit tenminste twee personen. Het aantal
   bestuurders wordt vastgesteld door de algemene vergadering.
2. De bestuurders worden door de algemene vergadering uit de
   leden der vereniging benoemd, met dien verstande dat de
   voorzitter door de algemene vergadering kan worden benoemd
   buiten de leden. Het bestuur wijst uit zijn midden een
   penningmeester aan, en een secretaris. Alleen de functie van
   voorzitter kan met de functie van secretaris worden
   gecombineerd. De voorzitter wordt steeds als zodanig door de
   algemene vergadering benoemd.
3. De algemene vergadering kan een bestuurslid schorsen of
   ontslaan, indien zij daartoe termen aanwezig acht. Voor een
   besluit daartoe is een meerderheid vereist van tenminste twee
   derden der geldig uitgebracht stemmen.
4. De bestuursleden zijn bevoegd te allen tijde zelf hun ontslag te
   nemen, mits dit schriftelijk geschiedt met een opzeggingstermijn
   van tenminste drie maanden.
5. De bestuurders worden benoemd voor de duur van een
   verenigingsjaar.

ARTIKEL 10
1. Het bestuur is belast met het besturen der vereniging. Alle
   bestuurders gezamenlijk alsmede de voorzitter en de
   penningmeester gezamenlijk zijn bevoegd de vereniging in en
   buiten rechte te vertegenwoordigen. De bestuurders kunnen zich
   daarbij door een schriftelijk gemachtigde doen
   vertegenwoordigen.
2. Voor het beschikken over bank- en giro saldi is een besluit
   dienaangaande van het bestuur vereist. Voorts is de
   handtekening van de voorzitter of penningmeester voldoende.
3. Voor het aangaan van geldleningen, alsmede voor het kopen,
   vervreemden, bezwaren, huren of verhuren van onroerende
   goederen, voor overeenkomsten waarbij de vereniging zich als
   borg of hoofdelijk aansprakelijk medeschuldenaar verbindt, zich
   voor een derde sterk maakt of zich tot zekerheidstelling voor de
   schuld van een derde verbindt, behoeft het bestuur goedkeuring
   van de algemene vergadering. Het bestuur is bevoegd om voor
   de activiteiten waarnaar wordt verwezen in artikel 2 lid 2
   voorzieningen te treffen.
4. Het bestuur is bevoegd om voor het realiseren van de
   doelstellingen van de vereniging, ad hoc commissies met
   beperkte taken en bevoegdheden in te stellen. Na het volbrengen
van hun taken worden deze commissies gedechargeerd.
Wanneer de commissie niet ten volle aan haar verplichtingen
jegens de vereniging voldoet, heeft het bestuur de bevoegdheid
de commissie te dechargeren.

ARTIKEL 11
Algemene Vergaderingen
1. Binnen zes maanden na afloop van elk boekjaar wordt een
   algemene vergadering (jaarvergadering) gehouden. Het bestuur
   brengt in deze vergadering zijn jaarverslag uit en doet, onder
   overlegging van de nodige bescheiden, rekening en
   verantwoording van zijn in het afgelopen boekjaar gevoerd
   bestuur.
2. Het bestuur is verplicht aan de algemene vergadering alle door
   haar gewenste inlichtingen te verschaffen, haar desgewenst de
   kas en de waarden der vereniging te tonen en inzage van boeken
   en bescheiden der vereniging te geven.
3. Goedkeuring door de algemene vergadering van het jaarverslag
   en de rekening en verantwoording strekt het bestuur tot
   decharge.

ARTIKEL 12
1. De algemene ledenvergadering wordt bijeengeroepen door het
   bestuur, met inachtneming van een termijn van 8 dagen. De
   bijeenroeping geschiedt door een aan alle leden te zenden
   schriftelijke mededeling. Behalve de in artikel 11 bedoelde
   jaarvergadering zullen algemene vergaderingen worden
   gehouden zo dikwijls het bestuur zulks wenselijk acht, alsmede
   zo dikwijls zulks schriftelijk met opgave van de te behandelen
   onderwerpen wordt verzocht door tenminste een zodanig aantal
   leden als bevoegd is tot het uitbrengen van een tiende gedeelte
   der stemmen in de algemene vergadering, indien daarin alle
   leden tegenwoordig of vertegenwoordigd zijn

2. Na ontvangst van een verzoek als in lid 1 bedoeld is het bestuur
   verplicht tot bijeenroepen van ener algemene vergadering op een
   termijn van niet lager dan vier weken. Indien aan het verzoek tot
   bijeenroeping binnen veertien dagen nadat dit door het bestuur
   werd ontvangen, geen gevolg wordt gegeven, zullen de
   verzoekers zelf tot die bijeenroeping kunnen overgaan op de
   wijze waarop het bestuur de algemene vergadering bijeenroept.

ARTIKEL 13
1. Alle gewone leden hebben toegang tot de algemene vergadering
   en hebben daar ieder een stem.
2. Stemming geschiedt mondeling of schriftelijk.
3. Over alle voorstellen betreffende zaken wordt beslist bij
   volstrekte meerderheid der uitgebrachte stemmen, voor zover de
   statuten niet anders bepalen. Bij staking van stemmen wordt het
   voorstel geacht te zijn verworpen. Bij stemming over personen is
   hij of zij gekozen, die de volstrekte meerderheid der uitgebrachte
   stemmen op zich heeft verenigd. Onder stemmen wordt in dit
   artikel verstaan geldig uitgebrachte stemmen, zodat niet in
   aanmerking komen blanco en met de naam van het lid
   ondertekende stemmen. Een ter vergadering door de voorzitter
   uitgeroepen oordeel dat een besluit is genomen is beslissend.
   Indien echter onmiddellijk na het uitspreken van dit oordeel de
   juistheid daarvan wordt betwist, vindt een nieuwe stemming
   plaats wanneer de meerderheid der vergadering of, indien de
   oorspronkelijke stemming niet hoofdelijk of schriftelijk
   geschiedde, een stemgerechtigde aanwezige dit verlangt.

ARTIKEL 14
1. De voorzitter van het bestuur leidt de vergadering. Bij zijn of
   haar afwezigheid of ontstentenis zal een der andere
   bestuursleden als leider der vergadering optreden. Van het ter
   algemene vergadering verhandelde worden door de secretaris of
   een door de voorzitter aangewezen lid der vereniging notulen
   gehouden.
2. In het geval dat een algemene ledenvergadering bijeen is
   geroepen door een tiende van het totale aantal stemgerechtigde
   leden bepaalt deze fractie wie de vergadering zal leiden. Als het
   verkozen lid niet de voorzitter van het bestuur is maar de
   voorzitter wel aanwezig is mag de voorzitter een stemming
   eisen, en met een volstrekte meerderheid der stemmen van de op
   de vergadering aanwezige leden alsnog de vergadering leiden.

ARTIKEL 15
1. Wijziging van de statuten kan slechts plaats hebben na een
   besluit van de algemene vergadering, waartoe werd opgeroepen
   met de mededeling daarin dat wijziging van de statuten zal
   worden voorgesteld. De termijn voor oproeping tot een zodanige
   vergadering moet tenminste veertien dagen bedragen.
2. Zij, die de oproeping tot de algemene vergadering ter
   behandeling van een voorstel tot statutenwijziging hebben
   gedaan, moeten tenminste vijf dagen voor de dag der
   vergadering een afschrift van dat voorstel, waarin de
   voorgestelde wijziging(en) woordelijk is (zijn) opgenomen, op
   een daartoe geschikte plaats voor de leden ter inzage leggen tot
   na de dag, waarop de vergadering werd gehouden.
3. Tot wijziging van de statuten kan slechts besloten worden door
   een algemene vergadering waar tenminste twee derden van het
   totaal aantal leden der vereniging aanwezig of
   vertegenwoordigd is, met een meerderheid van tenminste twee
   derde van het aantal uitgebrachte stemmen.
4. Bij gebreke van het quorum kan ongeacht het aantal ter
   vergadering aanwezige of vertegenwoordigde leden tot
   wijziging van de statuten worden besloten op een volgende,
   tenminste acht dagen doch uiterlijk dertig dagen na de eerste, te
   houden vergadering, met een meerderheid van tenminste twee
   derden van de uitgebrachte stemmen. Tenminste acht dagen
   voor deze te houden tweede vergadering moet aan alle leden
   worden medegedeeld dat over het wijzigen van de statuten zal
   worden besloten.

ARTIKEL 16
Het in artikel 15 bepaalde is niet van toepassing indien ter algemene
vergadering alle leden aanwezig of vertegenwoordigd zijn en het
besluit tot statutenwijzigingen met algemene stemmen wordt
genomen.

ARTIKEL 17
Een bepaling dezer statuten, welke de bevoegdheid tot wijziging van
een of meer andere bepalingen beperkt, kan slechts worden
gewijzigd met inachtneming van gelijke beperking.

ARTIKEL 18 Ontbinden en Vereffening
1. Behoudens het bepaalde in artikel 50 van Boek 2 van het
   Burgerlijk Wetboek wordt de vereniging ontbonden door een
   besluit daartoe van de algemene vergadering genomen met
   tenminste twee derden van het aantal geldig uitgebrachte
   stemmen in een vergadering waarin tenminste drie vierden van
   het aantal leden aanwezig of vertegenwoordigd is.
2. Bij gebreke van het quorum kan ongeacht het aantal ter
   vergadering aanwezige of vertegenwoordigde leden tot
   ontbinding worden besloten op een volgende, tenminste acht
   dagen doch uiterlijk dertig dagen na de eerste, te houden
   vergadering, met een meerderheid van tenminste twee derden
   van de uitgebrachte stemmen. Tenminste acht dagen voor deze
   te houden tweede vergadering moet aan alle leden worden
   medegedeeld dat over de ontbinding van de vereniging zal
   worden besloten.
3. Bij de oproeping tot de in de leden 1 en 2 van dit artikel bedoelde
   vergaderingen moet worden medegedeeld dat ter vergadering
   zal worden voorgesteld de vereniging te ontbinden. De termijn
   voor oproeping tot zodanige vergaderingen moet tenminste
   veertien dagen bedragen.
4. Indien bij een besluit tot ontbinding te dien aanzien geen
   vereffenaars zijn aangewezen, geschiedt de vereffening door het
   bestuur.
5. Indien de Algemene Ledenvergadering besluit tot ontbinding
   wordt tevens de bestemming van het liquidatiesaldo vastgesteld.
   Het liquidatiesaldo dient te worden besteed ten behoeve van een
   Algemeen Nut Beogende Instelling met een soortgelijke
   doelstelling.

ARTIKEL 19
1. De algemene vergadering kan bij huishoudelijk reglement
   nadere regels geven omtrent het lidmaatschap, de introductie,
   het bedrag der contributies en entreegelden, de werkzaamheden
   van het bestuur, de vergaderingen, de wijze van uitoefening van
   het stemrecht, het beheer en gebruik van het gebouw der
   vereniging en alle verdere onderwerpen waarvan de regeling
   haar gewenst voorkomt.
2. Wijziging van het huishoudelijk reglement kan slechts
   geschieden bij besluit van de algemene vergadering.
3. Het huishoudelijk reglement zal geen bepalingen mogen
   bevatten die afwijken van of die strijd zijn met de bepalingen van
   de wet of van de statuten, tenzij de afwijking door de wet of de
   statuten wordt toegestaan.
De comparant is mij, notaris, bekend.
WAARVAN AKTE is verleden te Utrecht op de datum in het hoofd
van deze akte vermeld. De zakelijke inhoud van de akte is aan de
comparant opgegeven en toegelicht. De comparant heeft verklaard
op volledige voorlezing van de akte geen prijs te stellen, tijdig voor
het verlijden van de inhoud van de akte te hebben kennis genomen
en met de inhoud in te stemmen.
Deze akte is beperkt voorgelezen en onmiddellijk daarna
ondertekend, eerst door de comparant en vervolgens door mij,
notaris.
(Volgt ondertekening).

                                          UITGEGEVEN VOOR AFSCHRIFT
                                          door mij, mr. M.E. Westers-
        <STEMPEL VAN MR R.J HOLTMAN       Koopmans, vaste waarnemer van
             NOTARIS TE UTRECHT>          mr. Ritzo Jacob Holtman, notaris
                                          te Utrecht
